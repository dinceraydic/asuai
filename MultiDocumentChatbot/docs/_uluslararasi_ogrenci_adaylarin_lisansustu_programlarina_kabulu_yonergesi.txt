T.C. AKSARAYÜNİVERSİTESİ Uluslararası Öğrencilerin Lisansüstü Programlara Başvuru, Kabul ve Kayıt Yönergesi  
BİRİNCİ BÖLÜM 
Amaç, Kapsam, Dayanak ve Tanımlar 
Amaç 
MADDE 1 (1) Bu yönergenin amacı, Aksaray Üniversitesi’nde yürütülen lisansüstü programlara Uluslararası öğrencilerin başvuru, kabul ve kayıt esaslarını düzenlemektir. 
Kapsam 
MADDE 2 (1) Bu Yönerge, Aksaray Üniversitesi’nde yürütülen lisansüstü programlara Uluslararası öğrencilerin kabulüne ilişkin başvuru, kabul, değerlendirme, kayıt ve mali hükümlerle ilgili işlemlerini kapsar. 
Dayanak 
MADDE 3 (1) Bu yönerge, 14/10/1983 gün ve 2922 Sayılı "Türkiye'de Öğrenim Gören Yabancı Uyruklu Öğrencilere İlişkin Kanuna, 11/06/2017 tarihli ve 30093 sayılı Resmi Gazetede yayımlanan Aksaray Üniversitesi Lisansüstü Eğitim-Öğretim ve Sınav Yönetmeliği’ne Yükseköğretim Kurulu’nun “Yurtdışından Öğrenci Kabulüne İlişkin Esaslar”a dayanılarak hazırlanmıştır. 
Tanımlar 
MADDE 4 (1) Bu Yönergede geçen; 
a) YÖK: Yükseköğretim Kurulu Başkanlığını, 
b) Üniversite: Aksaray Üniversitesi’ni 
c) Rektör: Aksaray Üniversitesi Rektörü’nü, 
d) Senato: Aksaray Üniversitesi Senatosu’nu, 
e) Enstitü: Aksaray Üniversitesine bağlı lisansüstü eğitim-öğretim yapan enstitüleri, 
f) EYK: Enstitü Yönetim Kurulunu, 
g) EABD/EASD: Enstitü Anabilim/Anasanat dalını, 
h) ASÜ TÜRKÇEM: Aksaray Üniversitesi Türkçe Öğretimi Uygulama ve Araştırma Merkezi’ni, 
i) YEE: Yunus Emre Enstitüsünü, 
j) ALES: Akademik Personel ve Lisansüstü Eğitimi Giriş Sınavını, 
k) GRE (Graduate Record Examination): Fen Bilimleri, Sosyal Bilimler ve Sağlık Bilimleri Lisansüstü Eğitim Giriş Sınavını, 
l) GMAT (Graduate Management Admission Test): Sosyal Bilimler ve Sağlık Bilimleri Lisansüstü Eğitim Giriş Sınavını, 
m) YDS: Yabancı Dil Bilgisi Seviye Tespit Sınavı, 
n) YÖKDİL: Yükseköğretim Kurumları Yabancı Dil Sınavı 
o) TOEFL (Test of English as a Foreign Language): Yabancı Dil olarak İngilizce Sınavını, 
p) Jüri: Anabilim dallarınca görevlendirilen öğretim üyelerini ifade eder. 
r) (Ek:08.07.2020-2020/17-06) Bilimsel Çalışmalar: Katıldığı kurs, çalıştay ve kongresempozyum gibi bilimsel toplantılar, yayınları, yaptığı tez/mezuniyet tez çalışmaları, bitirme projesi vb çalışmaları ifade eder. 
İKİNCİ BÖLÜM 
Kontenjan, Eğitim Dili, Başvuru Şartları, Başvurularda İstenen Belgeler ve Başvuruların Değerlendirilmesi 
Kontenjan 
MADDE 5 (1) Lisansüstü programlara alınacak uluslararası öğrenci kontenjanları, EABD/EASD kurulunun önerisi üzerine EYK’nın kararı, senatonun onayı ile belirlenir ve enstitü tarafından ilan edilir. 
Eğitim Dili 
MADDE 6 (1) Lisansüstü eğitim dili Türkçe olan programlara başvuru yapan adayların eğitim dili ile ilgili aşağıdaki şartlardan birisini sağlamış olmaları gerekir: 
a) ASÜTÜRKÇEM, YEE yada diğer Üniversitelerin Türkçe Eğitim Ve Uygulama Merkezlerinden alınmış C1 düzeyinde belge almış olmak, 

b) Yurt içi ve yurt dışında Türkçe eğitim yapan bir yükseköğretim kurumundan mezun olmuş olmak, 
(2) Lisansüstü eğitim dili Türkçe olmayan programlara başvuru yapan adayların eğitim dili ile ilgili aşağıdaki şartlardan birisini sağlamış olmaları gerekir: 
a) Başvurulan progamın eğitim diline ait YDS veya YÖKDİL’den en az 55 puan almış olmak yada Üniversitelerarası Kurulca kabul edilen bir sınavdan (TOEFL, CPE, CAE vb.) eşdeğer bir puan almış olmak, 
b) Üniversite tarafından yapılacak yabancı dil yeterlilik sınavından en az 100 (yüz) üzerinden 60 (altmış) puan almak, 
c) Yurt içi veya yurt dışında Lisans yada Yüksek Lisans eğitim dili, başvurulan programın eğitim dilinde olan programlardan mezun olan adaylardan Yabancı dil yeterlilik şartı aranmaz. 
(3) Doktora programına başvuran adaylar için yabancı dil sınav puanı olarak, YÖK tarafından kabul gören merkezî yabancı dil sınavlarının birisinden en az 55 puan veya ÜAK tarafından kabul edilen bir sınavdan eşdeğer bir puan almış olmak, 
(4) Başvuruları alınan adayların, yukarıdaki belgelerden herhangi birisine sahip olmamaları halinde başvurulan progamın eğitim dilini öğrenmeleri için en fazla iki yarıyıl süre tanınır. Bu süre sonunda da başarılı olamayan öğrencinin ilgili Enstitü ile ilişiği kesilir. 
Başvuru Şartları 
MADDE 7 (1) Lisansüstü programlara başvuru yapmak isteyen adayların lisans ve/veya yüksek lisans programlarından mezun olması gerekir. 
(2) Bu yönerge kapsamında lisansüstü programlarda öğrenim görebilmek için adayın; 
(a)Yükseköğretim Kurulunun belirlemiş olduğu Yabancı uyruklu öğrenci statüsünde olması, 
(b) Yukarıdaki şartları taşıdığı halde Türkiye’deki bir yükseköğretim kurumundan disiplin suçu cezası almamış olması gerekir. Başvuru ve Başvuruda İstenen Belgeler 
MADDE 8 (1) Lisansüstü eğitim görmek isteyen adaylar aşağıdaki istenilen belgelerin Türkçe veya İngilizce (dış temsilcilik veya noter onaylı) çevirisini, ilgili enstitüsünün belirlediği takvim çerçevesinde Aksaray Üniversitesi Dış İlişkiler Koordinatörlüğünce yapılan ilana göre başvurur. 
Başvuru için gerekli belgeler şunlardır: 
a) Yükseköğretim Kurumu tarafından tanınan lisans veya yüksek lisans diploması 
b) Transkript Belgesi 
c) Özgeçmiş (İletişim bilgileri belirtilecek) 
d) (Değişik:08.07.2020-2020/17-06) ALES, GRE veya GMAT sınavlarından birinin sonuç belgesi (varsa) 
e) Doktora programı için yabancı dil sınav belgesi 
f) Pasaport sureti BaşvurularınDeğerlendirilmesi 
MADDE 9 (1) Lisansüstü programlar için giriş jürisi, ilgili bilim/sanat dalı öğretim üyeleri ve EABD/EASD öğretim üyeleri arasından, ilgili EABD/EASD kurulunun önerisi ve EYK’nin onayı ile belirlenen üç asıl ve iki yedek üyeden oluşturulan jüri tarafından değerlendirilir. Adayın öğrenciliğe kabulü ilgili EABD/EASD başkanlığının teklifi ve EYK kararı ile kesinleşir. 
(2) (Değişik:08.07.2020-2020/17-06) 
a) Lisansüstü programlara başvuran adayların değerlendirilmesi tezli ve tezsiz yüksek lisans programları için ALES’in %20’si (varsa), lisans mezuniyet notunun %70’i, bilimsel çalışmanın %10’u alınarak değerlendirme yapılır. Kontenjan sayısı kadar da yedek aday belirlenir. 
b) (Değişik:08.07.2020-2020/17-06) Yüksek lisans mezuniyeti ile Doktora programlarına başvuracaklar için ALES’in %20’si(varsa), yüksek lisans mezuniyet notunun %50’si, yabancı dil puanının %20’si, bilimsel çalışmaların %10’u alınarak değerlendirme yapılır. Kontenjan sayısı kadar da yedek aday belirlenir. 
c) (Değişik:08.07.2020-2020/17-06) Yüksek lisans veya yüksek lisans sonrası doktoraya başvuru için ALES (veya eşdeğeri) koşulu aranmaz. Lisans mezuniyeti ile doktoraya başvuracak adayların ALES veya GRE, GMAT sınavlarından en az 80 puan alması, lisans mezuniyet not ortalaması itibariyle 4 üzerinden en az 3 veya eşdeğeri not koşulunu sağlamaları zorunludur. 
(3) Türkiye Cumhuriyeti devleti tarafından veya kendi devletlerince burslu olduğunu belgeleyerek lisansüstü öğrenim görmek isteyen adaylar, kontenjan dışından EABD/EASD Kurulu görüşü ve EYK kararı ile lisansüstü programlara kabul edilebilirler. 
(4) Uluslararası öğrencilerin ödeyecekleri harç ücretleri 28.05.2010 tarih ve 27594 sayılı Resmî Gazete’de yayınlanarak yürürlüğe giren 14.4.2010 tarih ve 2010/343 sayılı Bakanlar Kurulu Kararı gereğince EYK teklifi ve Üniversite Yönetim Kurulunun kararı ile belirlenir. 
(5) İkili anlaşmalarla muaf tutulmadığı hallerde öğrenci, Bakanlar Kurulu Kararı çerçevesinde Üniversite Yönetim Kurulunca belirlenen harç ödemelerini yapmakla yükümlüdür. 
ÜÇÜNCÜ BÖLÜM 
Adaylara Sonuçların Bildirilmesi ve Kesin kayıt 
MADDE 10 (1) Başvuru sonuçları ilgili enstitü web sayfasından ilan edilir. Kayıt hakkı kazanan adaylar kabul mektuplarını Aksaray Üniversitesi Dış İlişkiler Koordinatörlüğü web sayfasından temin edeceklerdir. Adayların bu mektup ile birlikte ülkelerindeki veya en yakın T.C. Büyükelçiliği ya da Konsolosluğundan öğrenci vizesi almaları gerekmektedir. 
(2) Kesin kayıt, enstitü tarafından ilan edilen kayıt tarihinde, adayın enstitüye şahsen başvurması ya da noter aracılığıyla tayin ettiği vekil tarafından istenilen belgeleri teslim etmesiyle, ilgili enstitü öğrenci işleri tarafından yapılır. Aday ilan edilen süre içinde kesin kaydını yaptırmadığı takdirde lisansüstü programına kayıt hakkını kaybeder. 
(3) Kesin kayıt yaptıran öğrenciler üniversitemiz akademik takviminde belirtilen süreler içinde eğitim öğretimlerini sürdürmek zorundadır. 
(4) Kesin kayıtta aşağıdaki belgelerin Türkçe veya İngilizce (dış temsilcilik veya noter onaylı) çevirilerinin teslim edilmesi gerekmektedir. 
a) Lisans veya yüksek lisans diploması, 
b) Transkript belgesi, 
c) (Değişik:08.07.2020-2020/17-06) “ALES, GRE veya GMAT sınavlarından birinin sonuç belgesi (varsa) 
d) Doktora programı için yabancı dil sınav belgesi, 
e) Eğitim dili Türkçe olan lisansüstü programlar için ASÜ TÜRKÇEM veya diğer üniversitelerin Türkçe eğitim ve uygulama merkezlerinden alınmış belge ya da YEE tarafından verilen Türkçe dil belgesi (varsa), 
f) Pasaport sureti, 
g) 3 adet vesikalık fotoğraf (son altı ay içinde çekilmiş), 
h) Enstitü tarafından başvuru ilanında belirtilen diğer belgeler. 
DÖRDÜNCÜ BÖLÜM 
Çeşitli ve Son Hükümler Yönergede hüküm bulunmayan haller 
MADDE 11 (1)Bu Yönergede hüküm bulunmayan hallerde Yükseköğretim Kurulu, Senato ve birimlerin ilgili kurullarının kararları uygulanır. 
Yürürlükten kaldırılan Yönerge 
MADDE 12 (1) Bu Yönerge ile 02.05.2018 tarih ve 2018/09-05 sayılı Aksaray Üniversitesi Senatosu tarafından kabul edilen “Yabancı Uyruklu Öğrencilerin Lisansüstü Programlara Başvuru ve Kayıt Kabul Yönergesi” yürürlükten kaldırılmıştır.  
Yürürlük 
MADDE 13 (1) Bu yönerge Senatoda kabul edildiği tarihten itibaren yürürlüğe girer. 
Yürütme 
MADDE 14 (1) Bu Yönerge hükümlerini Aksaray Üniversitesi Rektörü yürütür.