T.C. AKSARAY ÜNİVERSİTESİ LİSANSÜSTÜ EĞİTİM PROGRAMLARINDA UZMANLIK ALAN VE DÖNEM PROJESİ DERSLERİ YÖNERGESİ
Amaç ve Kapsam
Madde 1- (1) Bu Yönergenin amacı lisansüstü programlarda okutulacak olan “Uzmanlık Alan Dersi” ve “Dönem Projesi Dersi”nin uygulanmasına ilişkin esasları düzenlemektir. 
Dayanak 
Madde 2- (1)Bu Yönerge, Aksaray Üniversitesi Lisansüstü Eğitim ve Öğretim Yönetmeliği’ne dayanılarak hazırlanmıştır. 
I- UZMANLIK ALAN DERSİ 
Madde 3- (1) Uzmanlık Alan Dersi, ilgili anabilim/anasanat dalında tezli yüksek lisans ve doktora öğrencilerinin gereksinimini karşılamak üzere veya tez çalışmalarına yönelik olarak seçilen konularda açılan, öğretim üyesinin aktif olarak katıldığı, haftalık ders programında günü, yeri ve saati belirlenmiş kuramsal derstir. Bu ders lisansüstü programlarda 8 (8+0) saat teorik ders olarak yapılır. 
Madde 4- (1) Uzmanlık Alan Dersi danışmanın tüm lisansüstü öğrencileri tarafından alınır. 
(2) Yüksek lisans programlarında, Uzmanlık Alan Dersi, haftalık en fazla 8 saat teorik ders olarak değerlendirilir ve ders yükü formunda belirtilir. 
3) Doktora/sanatta yeterlik programlarında, Uzmanlık Alan Dersi, haftalık en fazla 8 saat teorik ders olarak değerlendirilir ve ders yükü formunda belirtilir. 
(4) Danışman, ders yükü formunda tamamı yüksek lisans ya da doktora programlarından olmamak kaydıyla, uzmanlık alan dersini en fazla 12 saat teorik ders olarak gösterir. 
(5) Uzmanlık Alan Dersi, danışman öğretim üyesinin ders açma isteğinin Enstitü Yönetim Kurulu’nda görüşülüp karara bağlandığı tarihten itibaren başlar ve ders yükü formunda gösterilir. 
II- DÖNEM PROJESİ 
Madde 5- (1) Tezsiz yüksek lisans programlarında dönem projesi dersi danışmanlığı, tezli yüksek lisans programlarındaki gibi uygulanır. 
(2) Dönem projesinden başarısız olan ve azami öğrenim süresini aşan öğrenci ilgili dönemin öğrenim ücretini Enstitü Yönetim Kurulunun belirleyeceği miktarda ödemek koşulu ile kayıt yaptırabilir. Bu durumda proje hazırlama yükümlülüğü hariç öğrenciye tanınan diğer haklardan yararlandırılmaksızın öğrencilik statüsü devam eder. 
(3) Dönem Projesi danışmanlık ücretinin kaç katına kadar ödeneceği Enstitü Yönetim Kurulu tarafından belirlenir. 
Yürürlük 
Madde 6- (1) Bu Yönerge 2015-2016 Eğitim Öğretim Yılından itibaren yürürlüğe girer. 
Yürütme 
Madde 7- (1) Bu yönerge Enstitü Yönetim Kurulu tarafından uygulanır ve Enstitü Müdürü tarafından yürütülür.