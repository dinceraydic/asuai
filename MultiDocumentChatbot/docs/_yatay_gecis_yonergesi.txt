AKSARAY ÜNİVERSİTESİ LİSANSÜSTÜ PROGRAMLAR İÇİN YATAY GEÇİŞ YÖNERGESİ 
BİRİNCİ BÖLÜM A
maç, Kapsam, Dayanak ve Tanımlar Amaç 
MADDE 1 - (1) Bu Yönergenin amacı, lisansüstü düzeydeki öğrencilerin Aksaray Üniversitesi lisansüstü programları arasında veya diğer yükseköğretim kurumlarından Aksaray Üniversitesi’nin lisansüstü programlarına yatay geçiş ile ilgili usul ve esasları düzenlemektir. 
Kapsam 
MADDE 2 - (1) Bu Yönerge, Aksaray Üniversitesinin lisansüstü programları arasında veya diğer yükseköğretim kurumlarından Aksaray Üniversitesinin lisansüstü programlarına yatay geçişe ilişkin hükümleri kapsar. 
Dayanak 
MADDE 3 - (1) Bu Yönerge, 20 Nisan 2016 tarih ve 29690 sayılı Resmi Gazetede yayımlanan Yükseköğretim Kurumlarında Lisansüstü Eğitim ve Öğretim Yönetmeliği ve Aksaray Üniversitesi Lisansüstü Eğitim-Öğretim ve Sınav Yönetmeliğine dayanılarak hazırlanmıştır. 
Tanımlar 
MADDE 4 - (1) Bu Yönerge’de geçen; 
a) Üniversite: Aksaray Üniversitesini, 
b) Rektör: Aksaray Üniversitesi Rektörünü, c) Senato: Aksaray Üniversitesi Senatosunu, ç) Enstitü: Aksaray Üniversitesi Rektörlüğüne bağlı enstitüleri, 
d) EYK: Enstitü Yönetim Kurulunu, e) ABD: Anabilim Dalını, 
f) ASD: Anasanat Dalını, 
g) AGNO: Ağırlıklı Genel Not Ortalamasını (4’lük sisteme göre), 
ğ) ALES: Akademik Personel ve Lisansüstü Eğitimi Giriş Sınavını, 
h) YDS: Yabancı Dil Bilgisi Seviye Tespit Sınavını, 
ı) YÖKDİL: Yükseköğretim Kurumları Yabancı Dil Sınavını, ifade eder. 
İKİNCİ BÖLÜM 
Lisansüstü Programlara Yatay Geçiş Genel hususlar 
MADDE 5 – (1) Üniversite içindeki başka bir anabilim dalı veya başka bir yükseköğretim kurumunun lisansüstü programlarından, Enstitünün aynı düzeydeki (tezliden tezliye, doktoradan doktoraya vb.) ve aynı alandaki lisansüstü programlarına yatay geçiş yapılabilir. Yatay geçiş talebinde bulunacak öğrenci dilekçe ile Enstitüye başvurur. İlgili başvuru ABD/ASD Kurulunun görüşü ve EYK’nın kararı ile kabul/ret edilir. 
(2) Yatay geçiş yapılabilecek programların kontenjanları ve yatay geçiş şartları ABD/ASD Kurulunun görüşü ve EYK’nın kararı ve Senatonun onayı ile belirlenir. Başvurular Akademik Takvimde yer alan tarih aralığında yapılır. 
(3) Yatay geçiş yapacak öğrencinin, bir yükseköğretim kurumunun lisansüstü programında bilimsel hazırlık hariç en az bir yarıyılı tamamlaması, aldığı tüm derslerden başarılı olması gerekmektedir. 
(4)Yatay geçiş kontenjanı ilgili programın dönemde alacağı yeni öğrenci sayısının %50’sini aşamaz. 
(5) Yatay geçiş başvurusunda bulunan öğrencinin, ilgili lisansüstü programın başvuru yapılan dönemdeki öğrenci kabul şartlarını sağlaması gerekir. İlgili dönemde öğrenci alımı yapılmayan ve ders aşamasında öğrencisi olmayan programlara yatay geçiş yapılamaz. 
(6) Yatay geçiş başvurusu kabul edilen öğrencinin, daha önce devam etmekte olduğu lisansüstü programında aldığı ve başarılı olduğu en fazla dört dersi (seçmeli veya zorunlu) ve bir adet Uzmanlık Alan Dersi ilgili ABD/ASD Kurulunun önerisi ve EYK’nın kararı ile sayılabilir. 
(7) Yatay geçiş başvurusu kabul edilen öğrenciye lisansüstü eğitimi için verilecek süre ile öğrencinin önceki programdaki geçirdiği sürenin toplamı Aksaray Üniversitesi Lisansüstü Eğitim-Öğretim ve Sınav Yönetmeliğinde belirtilen azami süreden fazla olamaz. 
(8) Kısmen veya tamamen yabancı dilde öğretim verilen programlara yatay geçiş yapmak isteyen öğrenci ilgili anabilim/anasanat dalının ilgili yarıyıldaki başvuru koşullarındaki yabancı dil (YDS, YÖKDİL ve Üniversitelerarası Kurul tarafından kabul edilen herhangi bir sınav) puanını sağlaması gerekmektedir. 
(9) Programlar arası yatay geçiş en fazla bir kez yapılabilir. Geçiş yapan öğrencilerin dosyası yeni programa aktarılır ve eski programla ilişiği kesilir. 
(10) Yatay geçiş yapacak öğrencinin disiplin cezası almamış olması gerekir. 
(11) Yurtdışı lisansüstü eğitim programlarından yatay geçiş yapılamaz. 
Bir başka yükseköğretim kurumundan Üniversiteye geçişler 
MADDE 6 – (1) Yatay geçiş başvuruları sadece ders aşamasındaki öğrencileri kapsamaktadır. 
(2) Öğrenim gördüğü programdaki not ortalamasının (AGNO) yüksek lisans programları (tezli, tezsiz ve uzaktan öğretim) için en az 2.50, doktora programları için en az 3.0 olması gerekir. Yatay geçiş başvurularında, tezli yüksek lisans programlarına kabul edilenler için en fazla 3 (üç) yarıyılını, yüksek lisans derecesi ile doktora programlarına kabul edilenler için en fazla 3 (üç) yarıyılını, lisans mezuniyeti ile doktora programına kabul edilenler için ise en fazla 5 (beş) yarıyılını tamamlamış olanların başvuruları değerlendirmeye alınır. Hazırlık sınıfları hariç, on yarıyıl ve üzeri süreli lisans eğitimi (tıp, diş hekimliği, veteriner, eczacılık) ile doktora programına kabul edilenler yüksek lisans derecesi ile kabul edilmiş sayılır. 
(3) Tezsiz (ikinci öğretim) lisansüstü programlar arasında yatay geçiş ile öğrenci kabul edilir. Öğrenci, ABD/ASD Kurulunun görüşü doğrultusunda programa intibak ettirilir. 
(4) Uzaktan öğretim tezsiz yüksek lisans programları arasında yatay geçiş ile öğrenci kabul edilir. Öğrenci, ABD/ASD Kurulunun görüşü doğrultusunda programa intibak ettirilir. 
Üniversitenin farklı programları arasında geçişler 
MADDE 7 – (1) Üniversitenin aynı enstitüsüne bağlı farklı düzeydeki programları arasında yatay geçişlerde aşağıdaki kurallar işletilir. 
a) Tezsiz yüksek lisans programından tezli yüksek lisans programına yatay geçiş yapmak isteyen öğrenci, tezsiz yüksek lisans programında en az bir yarıyılı 3.50 AGNO ile başarılı olarak tamamlamış olması ve geçmek istediği programın puan türünde en az 70 ALES puanına sahip olması gerekir. Disiplinler arası programlarda kabul edilecek ALES puan türü Anabilim/Anasanat Dalı Kurulunun kararı ile belirlenir. Yatay geçiş başvurusu kabul edilen öğrencinin tezsiz yüksek lisans programında başarılı olduğu derslerin tümü Anabilim/Anasanat Dalı Kurulunun önerisi ve Enstitü Yönetim Kurulu’nun onayı ile geçiş yaptığı programa saydırılabilir. 
b) Tezli yüksek lisans programından tezsiz yüksek lisans programına yatay geçiş başvurusu kabul edilen öğrenciye ASÜ Lisansüstü Eğitim-Öğretim ve Sınav Yönetmeliğinin 40-43’üncü maddeleri uygulanır. 
c) Uzaktan öğretim tezsiz yüksek lisans programları ile tezsiz (ikinci öğretim) yüksek lisans programları arasında yatay geçiş yapılabilir. Yatay geçiş başvurusu kabul edilen öğrenci, ABD/ASD Kurulunun görüşü doğrultusunda programa intibak ettirilir. 
Üniversite kadrosundaki araştırma görevlilerinin yatay geçişleri 
MADDE 8 – (1) Üniversite kadrosundaki araştırma görevlilerinin yatay geçişlerinde aşağıdaki kurallar işletilir. 
a) Aynı lisansüstü program olması koşulu ile 2547 sayılı Kanuna göre Üniversitenin araştırma görevlisi kadrosuna atanıp halen başka bir yükseköğretim kurumunda lisansüstü eğitim gören öğrenciler, ilgili Enstitü ABD/ASD Kurulunun uygun görüşü ve EYK kararı ile yatay geçiş koşulları aranmaksızın yatay geçiş yapabilir. 
b) Üniversitede araştırma görevlisi statüsündeki kişilerden, kadrosunun bulunduğu alanda lisansüstü program olmadığı için Üniversitenin bir başka lisansüstü programında veya başka bir yükseköğretim kurumunda öğrenim görenler, Üniversitede kadrosunun bulunduğu alanda lisansüstü program açılması durumunda ilgili Enstitü ABD/ASD Kurulunun uygun görüşü ve EYK kararı ile yatay geçiş koşulları aranmaksızın yatay geçiş yapabilir. 
Başvuruların değerlendirilmesi 
MADDE 9 - (1) Yatay geçiş başvurularının değerlendirilmesi AGNO’ya göre yapılır. Sıralamada kontenjan kadar aday belirlenir. 
(2) Üniversite kadrosunda bulunan araştırma görevlilerinin yatay geçiş değerlendirmelerinde Madde 5’te belirtilen hususlar ve kontenjan sınırlaması dikkate alınmaz. 
ÜÇÜNCÜ BÖLÜM 
Çeşitli ve Son Hükümler Hüküm bulunmayan haller 
MADDE 10 - (1) Yatay geçiş yapacak/yapan öğrenci bu yönergede belirtilmemiş fakat Üniversite Lisansüstü Eğitim-Öğretim ve Sınav Yönetmeliğinde belirtilen ve gerekli olan tüm hususları sağlamak zorundadır. 
(2) Bu yönergede hüküm bulunmayan hallerde Senato kararları ve ilgili mevzuat hükümleri uygulanır. 
Yürürlükten Kaldırılan Mevzuat 
MADDE 11- (1) 07.08.2015 tarih ve 2015/13-01 sayılı Aksaray Üniversitesi Lisansüstü Programlar İçin Yatay Geçiş Yönergesi yürürlükten kaldırılmıştır. 
Yürürlük 
MADDE 12 - (1) Bu yönerge Senatoda kabul edildiği tarihten itibaren yürürlüğe girer. 
Yürütme 
MADDE 13 - (1) Bu yönerge hükümlerini Rektör yürütür.